# Interview 4e-jaars student Vincent Talen

### 1. Hoe begon jij met bedrijven / plekken zoeken om stage te lopen? Bleek dit lastig of makkelijk te zijn?
In principe begon het met het symposium waar meerdere bedrijven waren, maar eigenlijk begon ik pas echt door op de Blackboard course van Stage & Afstuderen te kijken. 
Daar staat een lijst met bedrijven waar studenten in het verleden stage hadden gelopen, ik heb toen elk bedrijf ge-googled en gekeken of ze mij aanspraken en of ze eventueel een vacature voor een stageplek open hadden staan.
Ik vond het lastig om daadwerkelijk een bedrijf te benaderen terwijl ik niet zeker wist of ik ook daadwerkelijk op stage mocht gaan, hierdoor wachtte ik best lang met stappen nemen.
Dit raad ik ook niet aan, er waren menig andere studenten die ook niet zeker wisten of ze stage zouden mogen lopen, maar die wel gewoon contact op namen met potentiële stageplekken.

---
### 2. Waar heb je uiteindelijk een plek gevonden? En waarom heb je voor deze plek gekozen?
### 3. Hoe kwam je op de plek waar je nu stage loopt? Ben je ook van plan om op deze plek af te studeren?
Uiteindelijk had ik nog niet bedrijven gecontacteerd en besloot ik om Jasper Bosman (toendertijd nog de stagecoördinator) een bericht te sturen met de vraag of hij nog nieuwe plekken had gekregen van bedrijven.
Als antwoord op mijn vraag zei hij dat hij zelf misschien wel een plek had voor mij om onder hem stage te lopen, bij het KCBBE (Kenniscentrum Biobased Economy) van de Hanze.

Wij hebben toen een video gesprek ingepland waar hij de stageopdracht zou uitleggen en we beiden konden kijken of deze opdracht bij mij zou passen.
In dat gesprek had ik kreeg ik meteen door dat de opdracht eigenlijk precies de opbouw/vorm had van wat ik eigenlijk zocht in een stageopdracht en het onderwerp leek mij ook heel interessant.

Ik ben ook van plan om op deze plek af te studeren, omdat er veel ideeën nog niet uitgevoerd zijn en er genoeg mogelijkheid voor uitbreiding is.

---
### 4. Wat was het doel van je stage? En hoe begon je het opzetten van een plan om dit doel te halen?
Als onderdeel van Jasper zijn PhD onderzoek meerdere jaren geleden heeft hij een tool gemaakt in Python genaamd PREMONition (PREdicting MOlecular Networks *ition*), die van een lijst van Differentially Expressed Genes (DEGs) een zo volledig verbonden en "sparse" mogelijk netwerk maakt.
Het is namelijk waardevol om te zien welke genen heel centraal staan en waarschijnlijk een grote impact hebben op de biologische processen, ook om te bepalen waar je verder onderzoek naar zou willen doen. 
Omdat de alleen de DEGs niet een verbonden netwerk maken, gebruikt PREMONition eiwit interacties uit de STRING database van eiwitten die bewezen interacties hebben met de DEGs.
Dit zijn echter heel veel interacties en wanneer je hier een netwerk van maakt, word je er niet direct wijzer van, dus haalt PREMONition net zo lang interacties en toegevoegde eiwitten weg totdat dit niet meer kan doordat het het netwerk zou breken.  
Mijn doel van de stage was om deze tool te verbeteren en uitbreiden en indien mogelijk er ook een web-applicatie bij te bouwen.

---
### 5. Vond je dat de opdracht goed te doen was? 
De opdracht zelf was goed te doen, mijn werkwijze was alleen wat minder. 
Omdat ik meerdere onderwerpen niet goed kende en meerdere technieken die ik misschien zou willen gebruiken nog nooit eerder had gebruikt, ging ik eerst veel literatuuronderzoek doen i.p.v. dat ik daadwerkelijk ging met coderen.
Vooral voor de web-app om te bepalen wat ik zou gebruiken om dit te maken, heb ik veel tijd besteed aan het onderzoeken van de verschillende mogelijkheden.

---
### 6. Wat was het belangrijkste resultaat van het onderzoek dat je gedaan hebt?
Het belangrijkste resultaat is de Python tool die ik heb gemaakt, die doet wat de PREMONition gemaakt door Jasper ook doet, maar dan vooral sneller en beter uitbreidbaarder.
Ook heb ik de web-applicatie gemaakt die het gebruik van de tool voor niet-bio-informatici makkelijk maakt.

---
### 7. Hoe bleef jij op schema? Of hoe ga je er mee om als het niet lukt om op schema te blijven?
Ik ben verre van op schema gebleven, dit doordat ik dus eerst heel veel literatuuronderzoek had gedaan en niet daadwerkelijk bezig ging met het product maken.
Hierdoor liep ik al vertraging op en toen had ik ook nog eens moeite om te stoppen met literatuuronderzoek en het omschakelen om weer te gaan programmeren.
Al mijn hele studie/leven heb ik moeite met goed bezig gaan en omdat ik in mijn eentje in D1.07 zat veranderde dit niet echt, waardoor ik uiteindelijk eigenlijk het hele schooljaar over de stage ga doen.
Dit is een bewuste keuze geweest, om mij niet te haasten om dit schooljaar af te studeren, maar om de tijd te nemen om mijzelf te ontwikkelen en ontdekken wat voor mij werkt.
Ook omdat er in de tweede helft van het schooljaar weer een paar vakken bij kwamen die ik nog moest halen.

---
### 8. Wat vond jij van je gekozen stage plek? Zou je het aanraden aan andere studenten?
Deze vorm van een stageproject/plek is zeker niet voor iedereen, aan de ene kant was dit voor mij denk ik precies wat ik nodig had, maar wie weet was een echte bedrijfsomgeving toch beter geweest.
Een andere pré van het KCBBE is dat het toch een van de weinige plekken is waar je wel stagevergoeding krijgt, wat mooi meegenomen is.
Ik zou het op zich best aanraden aan andere studenten om bij het KCBBE stage te lopen, als dit wel bij jou zou passen. 
Wat bij het KCBBE wel het geval is, is dat er eigenlijk niet echt bio-informatica plekken zijn, dus je moet het sowieso al treffen.

---
### 9. Waar moet een toekomstige stageloper opletten bij het stagelopen volgens jou?
### 10. Nog tips voor het toekomstige stagelopers?
Wees je bewust dat de tijdlijn van het verslag schrijven, laten controleren en inleveren best lang is en dat je er dus wel echt op tijd mee begint.
Ook is het handig om elke week bij te houden in een soort logboek wat je hebt gedaan en om (argumenten voor) keuzes die je maakt ook te noteren. 

Waar ik zelf ook veel moeite mee had, is dat je niet te groot over de opdracht en de verwachtingen moet denken. 
Wat ik hiermee bedoel, is dat je tijdens de stage vooral leert om een opdracht uit te voeren en je leert hoe het is om lang alleen maar aan 1 project te werken.
Pas bij het afstuderen zou je pas echt afvragen waarom je dingen doet en of je de volledige opdracht of delen/keuzes wel op de manier moet doen hoe het aan jou verteld wordt.
Tijdens afstudeerpresentaties merkte ik namelijk dat ze vragen waarom je bepaalde keuzes hebt gemaakt en of je dit wel had moeten doen, deze mindset hoef je nog niet volledig bij je stage aan te nemen.
